panturnulku
Yunparnulpalu, yunparnulujana, Yunparnulu, yunparnulpa

Yarlalpalu karlaja yapangku nyurnu-nyurnurlu -- jarlupaturlu.
Kalalu yarla yirrarninja-parnkaja, yarla yurturlupatu -- miyi --
mardi, yarla.  Ngulawarnuju kalalunyanu yajarrilki yungu.  Kalalu
yuuly-pungu, kalalunyanu yungu.  Nyiyakantikanti kalalunyanu
yungu nyanungurluju purlka-purlkarlu.  Ngurrjunyayirnilpalu
nyinaja.  Kuyukulpalu yanu.  Yapakarilpalu yanu yarlakurra
karlanjaku -- karlanjaku yarlakurra.  Yapakarilpa yanu kuyuku.
Ngulajulpa pungu: malalpa pungu, pakurulpa pungu.  Pakuru, mala,
marlu, yupujurlajulpalu nyinaja.  Panujarlurlulpalu luwarnu --
warrinji-warrinjirli -- yapangku.

Kanjarlalpalu yirrarnu jarlupaturlu yarla.  Ngulajulpalujana
kuyukurluku wapirdi yungu.  Kuyukurlukulpalujana wapirdi yungu --
ngurrjunyayirni.  Kuyulpalujana yungu; ngapalkulpalunyanu yungu
ngaparrparlu -- kuyu.  Kuyulpalujana yungurra yaliki ngurrakurra
karntapatukurlanguku.  Yalilpalujana watipatuku yungurra.
Ngurrjunyayirnilpalu nyinaja -- kamparruju -- ngulalpalu nyinaja.

Ngulawarnuju, yapakarilpa manngu-nyangu.  Nyinajalpa.
Jujulkulpalunyanu pina yirrarnu -- parnpa -- pungulpalu
mardukuru.  "Nyuntunyanguja karnangkulu pina yirrarni --
nyampunya kuja mardaka nyuntunyangu ngurrara -- walya."
Pina-pina-manulpalunyanu.  Ngulawarnuju, kuyulpajana pinjanu --
yaliwarnukuju pina-yirrarninjawarnukuju yangkaju mardukuru
kujalpalu juju pungu -- mardukuru.  Ngulawarnuju kuyulpa pinjanu.
Panukari -- piljarlangulpa pungu wita, manu pulukuwarnurlaju
ngayilpalu kutu-ngarnu kuyuju -- wampana, mala, pakuru, kirlilpi.
(Kuyu pakurupiyayijala -- nganayiji kirlilpi -- kardirripardu --
kirlilpi, yalirrapiya kalalu katurnu.  Manu wakurturdulku
nyanunguju kala parnkaja kirlilpiji -- matakarrikarri nganayiji
pakuru.  Kalalu wirliyarlu katurnu kujarlu.  Kalalu
wilypi-manulku, kalalu pungulku pakuru -- kuyu.
Nyampuwardingkirlijilpalu yirdi-manu manjawardingkirli manu
manangkarrawardingkirli, yalumpu kujalpalu nyinaja jarlupatu.

Ngulajulpalu nyinaja Mirawarriki, Mikanjiki.  Munkularrikilpalu
nyinaja.  Kulpurlunukulpalu nyinaja.  Ngapalpalu yirri-puraja
jukurrpa -- yalinyalpalu pungu juju.  Yangka purlka,
yalinyalpajana pina-pina-manu -- mardukuruju, manulpa yangkaju ,
yuwurrurlulpa milya-pungulku -- kuja, kuja.

Ngulawarnuju kulakalu juju nyampurla pinyi; nyampurla kujakalu
kankarlurla nyina -- kujawarnu kulakalu nyina.  Kulalpalu
nyanungurlu ngurrju-mantarla: kuruwarrilpalu kangu
purlka-purlkarlu -- kuruwarri nyanungunyangu -- ngurrara --
kujalpalu nyinaja.  Yalumpurla kujalpalu nyinaja kulkurrujarra.
"Yali yalumpunya karnangku ngarrirni -- nyampunya karnangku
yirri-pura."  Kuyulpa luwarnunjunu, kangurnulpa.  Yarlalparla
yungu wapirdi -- purlkangku -- kuyukurluku.  Pakuru, mala,
wampana, kuyu nganayi milpartiri manu panukari,
purdujurruyijalalpa katurnu -- purdujurru -- malapiyayijala.
Ngularra kalajana kanjarla yungu.

Ngulaju ngurrjunyayirnilpalu yupujurla.  Kulalpalunyanu kulungku
pungu -- lawa.  Nyampuju kulujarlulku jalanguju "law".  Yali
kujalpalu nyinaja kamparruwarnu, ngulajulpalu nyinaja kuluwangu
-- ngurrjunyayirni -- "law" yaliji.  Kamparrujulpa karrija.
Ngayipuka, kuyupukakulpalujana yilyaja.
Yalikari-yalikarilpalujana pina-pina-manu juju -- yali
yalipurdanya.

Muturna-muturnalpalu yanu yarlaku -- nganimpanyangupurnu --
ngulalpalu karlaja yurturlunyayirni -- rdakukarikirra --
rdakukari manu rdakukari manu rdakukari.
Murrarni-murrarnirlilpalu karlaja.  Rdakujulpalu jintajuku
pangurnu -- marda marnkurrpa, marda jirramakari
jirramakarirlangu.  Kaninjarrarlangulpalu yanu.  Ngulalu
ngamarnapiyalku manu kanunjumparra yangkaju yarturajangka --
ngamarnapiya kala nyinaja.  Ngulaju ngurrjunyayirni.
Kalalunyanurla yarlaku rdangka-pungu.  Kalalurla wangkaja
kankarlarraku: "Ngurrjunganpa yungka manu ngapanganpa yungu wiri
-- miyi manunganpa yungka."

Yijardujuku purralyany-jurrurnu yalumpuju ngapangkuju:
purralyany-jurrurnu ngapangku kala.  Watiyapiyayijala yangka
kujaka pardi manu marna ngulapiyayijala, ngurlujulpa manu, miyi
yarla pardija.  Ngulawarnuju kujurnulpalu yurturlukurra -- miyi
nyanungu yarla.  Yirrarnulpalu yurturlukari, yurturlukari.
Witawitalpalujana yungu yangka witawitakuyijala.
Nganimpakukulalpalunganpa yungu yangka witawita.  Wiri-wirilpalu
milarninjarla yirrarnu ngakaku.  Watingkipukalpalujana yungu
pulkunarrinyayirni.  "Potato"-piyayijala yarlajulpa nyinaja
nyurruwiyiji.

Ngulawarnuju yanulpalu.  Ngapakarikirra kalalu yanu.  Yanulpalu
muljukurra.  "Yani wajarlipa!  Karlarrarlipa yani -- nganayikirra
-- Nyurdipatukurra."  Nyurdipatukurra yirdikirra.  Jupurrurla,
Jakamarrakurlangu ngurra nyanunguju Nyurdipatu.  Karrimi kajana
-- yarlangkayijala kulkurrajarra.  Yarlaju kalalu
warrukirdikirdiyijala karlaja nyanungurlaju -- Nyurdipaturlaju.
Ngulangurluju kalalu yanu.  Mulju yalumpukurlujuku kalalu yanu
wirlinyilki.  Kalalu katurnurra, katurnurra, katurnurra...
pakuruju -- kuyu pakuru.  Ngulalpalu katurnu panujarlunyayirni.
Lawalpalu kanjarla yirrarnu.  Yalijikilpalu mardangka yangka
parljungka purraja -- parlju -- yangka marnangka
kulkurrujarralpalu pangurnu -- parljunyayirni.  Kiliki wirijarlu
kala wantija.  Nyampupiya kujaka wanti wiri -- ngapa.
Jalangu-jalanguju ka wanti witalku.

Kala yali kamparruwarnupatu, kujalpalu nyinaja jarlupatu,
ngulajulpalurla kankarlarraku wangkaja.  Manulpajana mangarri
yarla yalumpu yungu -- miyipardu manu ngurlu.
Yalikari-yalikarilpajana yungu -- marrkirdi.  Yalumpurrakula.
Yalikari-yalikarijiki -- yawalyurru.  Nyiyakari-nyiyakarilpajana
yungu -- marnikiji -- marrkirdi yalumpu nganayipiyayijala --
mangardapiyayijala wiri-wiri.  Ngulapiya kalarnalu manu.  Kalalu
manu--u ngamingkaju kankarlarra -- ngamingka manu parrajarla.
Parrajarla wiringka.  Yarla nyanungu kalalu kangurnu.

Ngulawarnuju, nyinajalpalu -- yangkaju yalimpu Nyurdipaturla --
manu ngapalpajana rdipija.  Manulpalu marnalku nganturnu' marna
kujaka karri manangkarrarla.  Kalalu yujukulku nganturnu --
yuwarlipiyayijala kalalu nganturnu yujuku ngurrjunyayirni.
Yapaju kalalu lirri-nyinaja pardunanyayirni.  Ngapa kala wantija
jintangurlumipa, marnangku yalumpurlulku kalajana mardarnu
marnangku.  Ngulajangkaju kalalu ngunaja.  Ngunanjarla kalalu
jukurra-pardinjarla yanu wirlinyi mungalyurru.  Kalalu yanu---u.
Kalalu manngi-nyangu:"Yaa... Manjakurralkurlipa yani"
Malikiyijala , kalalu mardarnu warnapari -- kuyu-pungu -- maliki
-- warnapari.  Ngula kalalu mardarnu.  Ngulajangkaju kala
parnti-parnti-parnkaja yangkaju marluku.  Parnti-parnti-parnkaja
kala---a -- yijardujuku kala yilyanjangurlu-manu.  Ngulajangkaju
yalumpujulku kala muru-pungu nganjurrngurlalku -- marlu
nyanunguju -- kula nyarrpa paarnkayarla -- yalumpujuku kala
ngirntingkili manu.  Kala pungu, pungu,pungu...  Ngulawarnuju
kala tarlti yirrarnu.  Yampija kala.  Marluju kala tarlti karrija
wantangka -- nganjurrngu palkawangu.  Ngulawarnuju kalalu
rarra-manu julyurlparlajuku marlu.  Kanjarla kalalu kujurnu
purturlurla.  Nyampurlanya kala purraja.  Kalalu yarda yanu.
Malikiji yangka warnapari -- kuyu-pungunyayirni yijardu.
Yijardunyayirni malikilkilpa nyinaja nyanungunyayirni --
namurnamu.

Marlukarilki yilyanjangurlu-manu -- yangkaju warnaparirli.
Ngulajangkaju wajirli-pungu.  Julyurl-kujurnu
nganjurrngukurrajuku -- nganjurrngukurrajuku -- yalumpujuku
julyurl-kujurnu ngapakurra wirrikirra.  Ngulaju pungu, pungu,
pungu -- yangkaju marlu yalumpu pungu, pungu.  Ngulajangka
yampija -- ngapangkajuku julyurlparla.  Ngulajangkaju yapangkulpa
puranjarni-yanu -- wirliyalpa puranjarni-yanu.  "Nyarrparawana
yangkaju maliki?  Kari kuja mayi yananyarra?
Parnti-parnti-parnkaja.  Kuyu marda pungu."  Kala puraja
wirliyalku---u.  Lawa nyangu.  "Nyampu ngarra yijardu nyampurla
mayi yilanjangurlu-manu -- nyampurla mayilpa kuyu nyanunguju
parntarrija marlu.  Kujarlu mayi pinjanu."  Kala puranjarla
nyangu. "Nyampu ngarra yijardurla marlangka tarltu-karrinya."

Ngulawarnu kala manu.  Rdakangurlu kala wilil-kangu.  Kanjarla
yinyakanjayi kala yirrarnu -- purturlurla.  Ngulawarnuju kuna
kalarla parlka-manu.  Kuna tarlti yalumpu kala manu.  Kalarla
marlangka nyangu.  Watiya kintilparlu kuja nyiyaku jara
witawangulku nyampuju pinjarla yirrarnulparla.
Marlu-pungunyayirnilpa nyinaja warnapariji.  Ngulaju
nyurnupatukurlangu.  Yangka witawiyilpalu manu yaliji warnapari
-- kuyu-punguyijala.  Nyarrpararlalpalu kuja manu?
Kunajarrayirla, Nyirrpingka, yalumpurla Pikilyirla,
Miyikirlangurla, yali yatijarra Nyurdipaturla, Yumurrparla,
Jilangka -- kujangkajuku kalalujana manu yangka warnapariji
kurdu-kurduwiyi.  Ngurrjuyijala kalalujana manu --
wirriya-wirriya manu ngama -- jirramarlangu marda kalalupalangu
wiri-manu.  Manu jirramakari manu jirramakari.  Ngulajangka,
"Ngajunyangu waja yalumpuju maliki."  Kala karna kangu---u, kala
yirrarnu.  Ngulawarnuju, yangkajujana kanjarla yungu marlu.
Yapakujana muku-pirri-yungu.  Yungujana, yungujana, yungujana.
Ngulaju miyalu, ngirnti, mintilyilpalu yirrarnu -- manu
wanupurrku, kujalpalu yirrarnu.  Ngulaju yirrarnulpalu.
"Ngakarlipa kuja ngarni mungalyurrurlu -- yantarlirli."

Ngulawarnuju, kalalu yarda yanu yangkaju muturna-muturna --
miyiki yarlaku.  Kalalu pangurnu---u kaninjarranyayirni.
Nyiyarlu kujalpalu pangurnu?  Pilingkilpalu pangurnu.  Karlanguja
manu partardiyijalalpalunyanurla kanjanu -- palya palkayijala.
Kantingki kalalu yiri-manu.  Karlanguju kalalunyanurla yiri-manu
yarlakuju. Yiri-manu, yiri-manu, yiri-manu.  Ngulawarnuju kalalu
warlulku yarrpurnu.  Ngulawarnuju kalalu yitingkapatujuku
pangurnu.  Yapakarirli kakarrara, yapakarirli yatijarra,
yapakarirli karlarra, yapakarirli kurlirra.  Kalalu pangurnu---u.
Ngulajangkaju kalalungamikirra kankarrarlarranyayirni yirrarnu.
Kalalu ngamingka kangurnu miyi nyanunguju yarla.
"Potato"-piyayijala nyinanya ngurrjunyayirni.  Nyiyarlu
kujalpajana yungu?  Tirnapardunyayirni.  Tirnapardurlulpa
milya-pungu -- purlkanyayirni.  Ngaju kurduwarnujala. Kala
purlkanyayirni, karlangujukatirlilpa purda-nyangu.  "Miyingalpa
kuja yungka!"  Nyampujuku mikawurrurlajinta kala wangkaja.  Kala
rdangka-pungu yalumpuju mikawurru -- pirli.  Nyarrpara kuja
kalalu manu?  Kula kalalu Puyurru manu -- Lungkardajarra --
Puyurru.  Yalikinya kalalurla wangkaja.  Rdangka-pungulku kalalu.
"Yungkanganpa kuja.  Ngurlunganpa yungka.  Miyinganpa yungka.
Kuyunganpa yungka.  Miyiwangu manu ngurluwangu karnalu nyina."

Ngulawarnuju yukarrija ngurlu kala purralyany-jurrurnu kilikirli
wiringki.  Yaliyijala kala purralyany-pardija marnaju.  Winingka
-- jalanguwarnurla -- kala nyampuju pulukulku -- pulukupuruyijala
kalu yampimi.  Kala manangkarrarlaju kalalu yungkurnu warluju.
Yungkurnu kalalu---u.  Kalalu nyinjayi yangkawarnujuku jurrku
yangka yalumpujuku muljupatu.  Muljupatu Nyurdipatu nyinanya --
Yumurrpa nyinanya.  Ngulangurluju, yalikirrajuku kalalujana
watipatuju yanurnu.  Nyarrparangurlu kuja kalalu yanurnu watiji?
Janamingirli, Warlarlangurlu.  Yatiijarra -- Kulpurlunulku manu
Yawuluyawululku, ngulangurlu kalalu watiji turnu-jarrija.
Kalalujana yanurnu yalumpukurraju Yumurrpakurra manu
Nyurdipatukurra.  Mapirrirlilki kalalu yarlaju ngarnu---u.
Kalalu ngarnu, ngarnu, ngarnu. "Yaa!  Ngulajuku kalarlipa kuja
nyinaja."

Ngulawarnuju, kalalu wurnalku yalumpungurluju muku-pirri-yanu.
Panukarii kalalu karlarra kulpaja -- Karnarrikirra.  Kurlirra
kalalu yinya panukari yarnkajampa Kunajarrayikirra manu
Nyirrpikirra.  Ngulawarnuju panukari kalalu yanu Pikilyikirra.
Yatijarra yalingirli kalalu pardijarra kujapurdayijala.  Yinya
kalalu yanu Yawuluyawulukurra, manu nyampu yatijarra kuja
kuyukirda kujakajana nguna Warnmankurlangu.  Yalikirra kalalu
yanu -- nyampukurra -- Purturlukurra.  Wurnturuwangu ngayi kalalu
nyinaja -- warlalja yalumpuju kalalu nyinaja kutumirnimirni.
Kulpalu yanu wurntururlangu -- yalikari-yalikarikirra -- lawa.

Ngakalpalu yarda turnu-jarrija yapa nyurnungkajinta.  Yapalpa
nyurnu yawu-pardija jinta.  Ngakalpalu ngulangka turnu-jarrija.
Malamalakulkulpalujana nyangu.  "Wuu!  Yapangkulu yungkurnurnu,
yungkurnurnu yapangku.  Yapa marda nyurnu-jarrija."  kala
yijardujuku yarlparu-jarrijalu.  Yapalpa yawu-pardija yalumpujuku
-- Munkularriwardingki -- Jampijinparlangu manu Jakamarra.
Yawu-pardijalpalu.  Ngulawarnuju, nyinajalpalu.
Jinta-jinta-jarrijalpalu.  Yatijarralpalu yanurnu.  Yanurnulpalu.
Yulanjarni- yanulpalu.  Yapakarirlilpalurla katirninjarni-yanu.
Yapakarirlilpalu yurrunturu kangu.  Ngurrjunyayirnilpalu
jinta-jarrija.  Lawalpalunyanu jirramakarirli wilji-wilji-manu.
"Kulanpaju miyaluwarnu warra-warrakangu.  Kapurnangku kuja
pajirniyijala.  Kapurnangku purturluyijala pajirni."
Yijardujukupalanyanu pajurnu.  Junmangkupalanyanu pajurnu
purturlu.  Yalyulku kala karlija purturluwana.  Kalalunyanu
murru-manu kardiyakurlanguwangurlu junmangku.  Kalalu...
pirlinyalpalu mardarnu yurlampiji.  Yalirlinyalpalanyanu pajurnu.
Ngulawarnuju, muurlparlulpalujana tuurl-pungu -- yalumpuju.
Tuurl-pungulpalupalangu -- yangkaju kulu yalumpujarra.
Lawa-jarrijalpapala -- ngurrjunyayirni nyanungujarra --
ngurrjunyayirni.  Ngulawarnuju, lawa-jarrijalpalu.
Nyinajalpalu---u.  Yampinyi yangka yalumpukurlujulpalu nyinaja,
nyinaja, nyinaja pamangarrakurlu.  Pamangarrakurlu -- yirdikirli
-- yangka kuja yapa lawa-jarrija -- ngulakurlu.  Wirinkirrilpalu
juka-yirrarnu yijardurlunyayirni -- yilpalu wirinkurru
juka-yirrarnu.  Kala jalangu-jalangu lawalku.  Malamalaku
yapakarikilpa yanurnu.  "Karingantalu ngajarri rdipija."
Jinta-warlayi-jarrinjarlalkulpalunyanu karljiji kujurnu.
Pakarnulpalunyanu karrawarawararlu karljingki.  Yawu karljingki
yungulpalunyanu pakarnu.  Namurnamunyayirni yilpalu nyinaja
yijardunyayirni.

Ngulawarnuju, yalumpujuku karna ngarrirni -- yapapatu kujalpalu
nyurnu-nyurnu nyinaja -- yalumpujulpalu muurlpa lawa-jarrija.
Ngulawarnuju wirinkirrirla yalumpukulku kujalpalu juka-yirrarnu,
ngulangkalkulpalu lawa-jarrija -- mungangka
rangkarrkurlu-rangkarrkurlu -- ngamardinyanu, narrumpanyanu,
malirdinyanu.  Ngayi yalumpujuku kalalu yapakari-yapakari
nyinaja.  Ngulajangka kalalujana nyampurlalku kanjarla
yapapa-yirrarnu kurntirrpa -- yalumpuju kurntirrpa.  Nyampurla
kalalujana yapapa-yirrarnu miyalurla -- ngurrjunyayirni.  Yalinya
kalalunyanu yawuru-manu.  Yimilki kalalunyanu yalumpulku
wangkaja.  "Karinganta yapalparnajana nyangu.  Yapa nganta
ngurlju.  Yalumpujuku wajalpa kulu ngunajarni.  Karinganta nyampu
wajalu yanurnu."  Ngayilpalu yanurnu jirramakari manu jirramakari
manu jirramakari manu jirramakari -- panunyayirni -- yurturlu.
Ngulalpalu yangka yalumpujulpalurla nyuru-nyuru-jarrijayijala.
"Pungkalu kuja yalumpuju.  Pakakalu.  Pakaka wajalu."  Karnta
panu tumaji kajana kuja mardarni.  Ngulangurlunyalu yaliji
pakarnu purlka -- pakarnu.  Yalumpujulpalunyanu yapapa-yirrarnu.
Ngulajulkulpalu muku-wangkaja yaa waja.  Pamangarra yalumpu --
tirnapardurlu kala jirri-mardarnu -- "yangpala"-wangurlu --
tirnangku -- purlkangku.  Kala karlangujukatirli kalalu
jirri-mardarnu.  Kunarrirlalku kalalu lawa-jarrija miyingka
yarlangka.  Kunarrilki kalalujana yirrarnu.  Yangkaju yali kuja
purlkalu pakarnu.  Kunarriirlalku kalalu lawa-jarrija---a.
Nyajangku kalalu wantaju kangu?  Kalallu nyinja wantakarikirra
manu wantakarikirra.  Kalalu warrarda nyinaja kunarriki
yalumpukuju -- miyiparduku -- jawirrilyiki.  Jawirrilyi kalalu
yupujurla angarni -- kunarri -- miyipardu yarla.  Yalinya
kalalujana yungu.  Jalanguju lawalkuyijala ka karrimi
yurany-yuranypalku, manu walypalirlalkuyijala karlipa
lirri-nyinami -- kurduwarnu manu purlka-purlkayijala.  Ngayilki
karnalu marnkurrpalku nyinami nyampurlaju -- Yurntumurla.  Mukulu
palija purlka-purlkaju.

Ngulawarnuju, pardijalpalu.  Kakarraralpa pardija
Yarlarlinjikirra manu Warntaparrikirra.  Yanulpalu---u.
Nyinajalpalu.  Yinyarralpalu Nyirrpipinkirla nyinaja.  Wu--u
ngakalpalunyanu nyangu.  Ngarrinja-yanuyijala yangkaju yapapatu.
Yali kujalu yatijarra yanu yangka yapa, ngulajulpalunyanu
ngarrurnu.  "Ngaka wajarlipanyanu nyanyi.  Ngakarlipanyanu
nyanyi.  Kala nyuampuju karnalu yani jurnpurnpukurrawiyi.
Jurnpurnpukurra karnalu yani."  Jurnpurnpu ngulaju kuluparnta.
Yalinyalpalunyanu yimiji yungu pirlingawurrpa.  Kalalu
pajurnurra, pajurnurra, pajurnurra.  Jurnpurnpu kalalu
pajurnurra.  Kalalu wantakurra yirrarnu.

Muturna-muturnarlu kalalu miyiparduku kunarrikingarntirliji
karlaja yurturlunyayirnii -- yarlaju.  Manu ngamarnarlangu kalalu
yurturlu karlaja--a.  Walyaju kala luurl-nyinajalku -- yarla
nyanunguju.  Nyiyarlulpajana nyanunguju yali yungu?
Kankarlarrarlulpajana yungu Wapirrarlu.  Wapirrarlulpajana yungu
yalumpuju yarla.  Ngulawarnuju, yarla yalumpulku -- mardi kala
pungu yalikari-yalikirrarlalku -- kala luurl-nyinaja.

Kalalu yatijarra yanu -- jurnpurnpujangkaju -- pajirninjarla.
Nyarrparakurra kuja?  Yalikila kalalu yanu karlarra
Parrikirlangukurra.  Pawala kalu karri manu warnirri kalu
ngunanjayani puujurla.  Ngulawarnuju kalalu nyinaja yalirla
panmangka Warnirripaturla.  Kalalunyanu rdipija yalikirra.
"Yapangku nganta yungkurnu warlu ngajarrirli."  Karlarrangurlu
kala yarnkajarni Pirlinyanungurlu.  Kala warlu yungkurnu
kulkurru.  Kalanyanu warlungku ngarrurnu.  "Karinganta nyampukula
yanirra.  Yanirra karna nyampukula.  Pamakupurda waja,
jurnpurnpukupurda."  Ngulaju jurnpurnpupiya yalumpu -- yangka
kalalu warirninjarla mardarnu -- kalalu kanjanu.  Nyiyarla kalalu
warirninja-mardarnu?  Kala wirrijirli kalalu warurnu --
pakarlirla -- kintilarrirla.  Ngulangka kalalu wurulypa
yurrpurnu.  Kala ngapawarnurlu yarlurnu -- lawangku.  Kala
ngunaja parduna.  Ngapaju ngayi kala wantija nyanunguwana --
jurnpurnpawana -- kankarlu.  Pakarli yalumpu, nyarrpara kuja
kalalu manu?  Yalumpukula kalalu manu Yarripirlangurla manu
Kumarlparla manu Palkakarrinyarla.  Pakarlijilpalu kanjanu
yalumpu Waturlpunyurla.  Waturlpunyu yalumpu ngurrayijala ka
karri yapapatukurlangu.  Kalalu kangu---u jurnpurnpu yawu!
Kalalurla wapirdi yugnu yangkaku purlkaku yinyaku kuja
Pirlinyanungurlu yarnkajarni.  Jurnpurnpukari kalalurla yungu
ngaka nyanugnurlujuku larra-larra -- pulkurnarrinyayirnilki.
Kala witakari-witakari kalalunyanu kangu.

Rangkarrkurlu kala yarnkajarra.  "Karinganta karnalunyarra ngaka
kuja nyanyi.  Nyampuju karna pina-kulpari-jarri.
Karingantarnajana yalijiki yirrarnurnu.  Karnta wajarna yalijiki
yirrarnurnu -- kulkurru-kulkurru kajulu nyinami mardawana."
Jirramakari-jirramakari -- panulku yurntalnyanuju -- yangka
yurntalpirdi manu watiyijala yangka yaparranjirlangu -- mangi --
manu watiyijala.  Ngulawarnuju kalajana yirrarnurnu mardangka --
muljungka -- ngapangka.  Ngulawarnuju kalalu yalikirrajuku
kalajana kulpajarra.  Warluyijala kala yungkurnurra kulkurru.
Kutulku kala yungkurnu.  "Karinganta yalikila purlkangkuju
yungkurnu."  Kalalurla wardinyi-jarrija.  Kalalurla
wardinyi-jarrija -- purlkanyanungukuju.  Yi---i!  Pakuru kuyu
kalajana yungu pirlarrpa,pilja, warrarna manu nyiyakantikanti.
Kalalujana yungu.  Ngayilpa purlkaju nyinaja kuyu-pungunyayirni.
Yangka yalumpu minija (manjawardingkirli kalu ngarrirni
minija)kujalpalu ngarnu puujurla.  Kalalu pungu warrukirdikirdi.
Ngula kalajana kanjarla yungu panukariki yaparranjiki yaliki
mangiki, yaliki yurntalnyanuku, yaliki yangkaku watikilkija.
Lawa kalajana kujamirnimirni yungu -- kuyuparduju.  Nyanungurlu
kalalurla yungu ngapa manu miyi yarla -- kuja kalalurla yungu,
kala wardinyi nyinajayi, yaliwardingki kala nyinjayi.  Wuu...
yalikirrajuku kalalurla turnu-jarrija, panukari kalalurla
kulpajarra. Yalumpurra kurdu-kurdulkuja, kala nganimpanyangupurnu
kujalpalu lirri-nyinaja Janyinkiyirla, Pirlinyanurla.
Jutururrparlalpalu nyinaja yali karlarra, manangkarrarlalpalu
nyinaja kujapurda karlumpayi.  Ngakalpalu jinta-jarrija.
"Kakarrararlipajana yani, marda kalu nyina."
Jintakumarrarnilkilpalu yalumpurlalku Kanarrirlalku jinta-jarrija
manu Panmangka.  Panma yirdi karna ngarrirni warnirri witawangu
ka nguna manangkarrarla -- manu Rilyi, Pawarlayijala Rilyiji.
Ngayi kala nguna yitingka-yitingka.  Ngulawarnuju
yaliyijalalpalunyanu yangkaju warlu milki-yungkurnu -- yalirlaju
-- Panmangka -- yalumpurla parrikirlangurla -- ngulangka.
Nyinajalpalu.  Yarlalpalu karlaja.  Miyilpalu wanakiji manu.
Wanakijilpalu manu -- yalumpurlajuku.  Manulpalu turlturrparlu
panturnu.  Ngulawarnuju nyinajalpalu.  Ngarnulpalu
yalumpuwardingkirlijiki.  "Miyi wirilki, kalarlipa nyina kuja
marnakurrantupalparla."  "Marnakurrantupalparla ngayi karlipa
nyina."  JIntalpa jalpanku wangkaja.  "Yuwayi, katirni karnaju."
Jukanyayirnilpa wangkaja -- juka.  Yangka yalumpurla karnta kuja
kala mardarni yalirli -- narrunpanyanu nyanungukupurdangka.
Ngulanyalpa juka warlalja wangkaja.  "Yuwayi, katirni waja karna
jalangurlu."  Nyinajalkulpalu---u.  Kurdijirlajulpalu
wirntija---a.  Wirntijalpalu, wirntijalpalu, wirntijalpalu...
Rangka-rangka-rangkarrparni-ngarnulpa.  Ngulawarnuju,
nyinajalkulpalu.  Yakarra-pardijalpalu mungalyurru.
Wuraji-wuraji ngulayijalalpalu yaliji ngunaja.  Ngunajalpalu.
Ngakalpalu wirntija.  Ngayi yangka kirrirdikirrawarnurla.  Kala
nyampu marnakurrawarnurlanyalu wirntija mungangkaju.
Ngulawarnujulpalu nyinaja.  Ngayilpalu nyinaja.  Wirlinyilpalu
yanu panukari.  Kuyukulpalu parnka.  Maliki warnapari --
kanjanulpalunyanu panujarlu kuyukurlangu -- pakurukurlangu --
marlukurlangu manu ngayakurlangu.  Marlulpalu yirri-kujurnu.
Manulpajana.  Kulalpa warlkurr-manu.  Kula ngayilpa
"yawayawaa---a."  Ngayilpa kuja-jarrija.  Kulalpa warlkurr-manu
nyampurrapiya kujakalu warlkurr-mani.  Yapakarilpalu nyinaja
warnapariji. Ngulalpalu nyinaja.  Nyampurraju kalu
warlkurr-manilki.

Ngulawarnuju nyampunya karnanyarra yirri-pura purdangirli,
yangkaju kurdu kujalu yunparnu -- lawa-manu yalirlajuku Panmangka
ngapangka.  Yunparnulu -- marnakurrawarnurlawiyili nyinaja.
Ngulawarnuju, kirrirdikirrawarnurlalku nyinaja.  Ngulawarnuju,
witilkili warurnu.  Witilki kirrirdi-kirrirdi yangka
mirrijijarrarla kujakalu juka-yirrarni -- ngulalku.
Purunyungulku, ngulawarnuju yanu.  Purunyungulkulpa wapajarra
tarnngalku.  Yaliwarnuju kala yalumpujukuyijalalu yawu-pardija
yangka kurdukuju kirrirdikirrawarnurla.
